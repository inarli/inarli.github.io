---
layout: post
date: 2020-09-17 19:24
title:  "Günlük Hayatı Kolaylaştıran Uygulamalarım"
mood: happy
category: 
- Uygulamalar
tags:
- tripmode app
- mockoon app
- pasta app
- Intelligent Translator app
---
![Photo by Eugen on Unsplash](https://github.com/inarli/inarli.github.io/blob/master/assets/img/eugen-str-CrhsIRY3JWY-unsplash%20(1).jpg)

Bir geliştirici olarak ihtiyaç anında elimin altında uygun aracın bulunmasından çok keyif alırım. Bu sebeple araç çantamda epey birşeyler var. Belki bu yazıyı okuyanlara da tanışmalarına vesile olabilirim diye paylaşmaya karar verdim. *Baştan belirtmeliyim ki bahsedeceğim uygulamalar macOS ortamında çalışıyorlar, belki windows veya linux sürümleri de vardır hatta belki de daha güzel alternatifleri bile olabilir, bir bakmakta fayda var.*

<!--more-->

**Intelligent Translator**

Mesleğimiz gereği nette okuduklarımızda bilmediğimiz ingilizce kelimelerin olması neredeyse kaçınılmaz. Neyse ki Google Translate Chrome eklentisi sayfadaki herhangi bir kelimenin çevirisini göstermek konusunda gayet yeterli. Peki ya tarayıcıda değilsek? İşte burada imdadımıza [Intelligent Translator](https://apps.apple.com/us/app/intelligent-translator/id1217010477?mt=12) uygulaması yetişiyor. Status bar üzerindeki minik ikonuna tıkladığınızda size çevirmek istediğiniz metni girmeniz için bir alan sunuyor ve birkaç saniye içinde birçok dildeki karşılığını verebiliyor. Ücretli ve ücretsiz sürümleri var. Ücretsiz versiyonunda çeviri anında fazladan bir süre daha bekleterek ücretsiz almanız için sizi sınıyor fakat acelesi olmayanlar için ücretsiz versiyonu da gayet yeterli diyebilirim zira uzun bir süre ücretsiz versiyonuyla idare etmiştim. Ücretli versiyonuna sahip olmak isterseniz de yıllık 35,99 TL ödeyerek hem geliştiriciye de destek olabilirsiniz. *(Geliştiricilere destek konusunda biraz hassasımdır)*

**Pasta**

Gün içinde çok sık kopyala yapıştır işlemi yaparız. Bazen kopyaladığımız birşey bizim için çok önemli olabilir ve ona sonradan ulaşmak isteriz. Hatta bulamazsak bu durum bazen acı verici olabilir. Bunun önüne geçebilmek için clipboard history manager denilen araçlar geliştirildi. Bunlardan birisi de [Pasta](https://getpasta.com/).
Kendisi benim küçük yardımcım. Kopyaladığım herşeyi türüne ve uygulamasına göre gruplayarak istediğim anda bana geri getirme imkanı sunuyor hatta istersem kopyaladıklarım arasında arama da yapabiliyorum. Ücretsiz versiyonunda neler eksikti hatırlamıyorum ama bu uygulamayı da epey bir süre ücretsiz olarak kullandığımı biliyorum. Yine de satın almak isterseniz şuanki fiyatı 79,99 TL

**TripMode**

Bazen bilgisayarımla dışarıda olduğum durumlarda telefonumun internetini paylaşarak bağlantı kuruyorum fakat bildiğiniz üzere bilgisayarlar telefonlara göre çok daha fazla veri indirmeye meyillidirler. Eğer telefondan bağlı olduğunuzda bilgisayarınızda bir uygulama güncelleme yapar veya (Allah korusun) npm install yaparsanız bütün internet paketiniz bitebilir. İşte bu gibi durumların önüne geçmek için [Tripmode](https://www.tripmode.ch/) uygulamasını kullanarak telefon hattımla internete bağlandığımda sadece izin verdiğim uygulama ve servislerin internetimi kullanmasına izin vererek olası sürprizlerin önüne geçebiliyorum. Özellikle uzaktan çalışmanın en yaygın olduğu bu dönemde gerçekten faydalı bir uygulama olacağını düşünüyorum.

Ve son olarak;

**Mockoon**

Eğer API geliştiriyor veya API servisleriyle çalışıyorsanız farklı API çıktıları üretmek isteyebilirsiniz. Hatta belki de henüz geliştirmesi tamamlanmamış bir API üzerine bile geliştirme yapıyor olabilirsiniz. Geliştirmenin bitmesini beklemeden çalışmaya devam edebilmek için [Mockoon](https://mockoon.com/) adındaki bu uygulama bizim için aslında henüz varolmayan bir servisi taklit ederek önceden bizim tanımladığınız şekilde çıktılar üretebiliyor ve oluşturduğu local server ile http çağrılarına bu cevapları dönebiliyor. Proxy desteği bile var daha ne olsun?

Şimdilik aklıma gelenler bu kadar umarım faydalı olmuştur. Listeye ek yapmak isterseniz süper olur, yorum olarak eklerseniz ben de oradan alıp yazıya ekleyebilirim.

Sağlıcakla kalın.








